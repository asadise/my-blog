---
layout: post
title: مولانا و شمس
author: مرتضی اسدی
tags:
- مرتضی-اسدی
- Morteza-Asadi
- دلنوشت
redirect_from:
  - /2012/09/Rumi-and-Shams.html
---
روزی مولانا، شمس تبریزی را به خانه اش دعوت کرد.شمس به خانه ی جلال الدین رومی رفت و پس از این که وسائل پذیرایی میزبانش را مشاهده کرد از او پرسید:آیا برای من شراب فراهم نموده ای؟  



مولانا حیرت زده پرسید: مگر تو شراب خوارهستی؟!  
شمس پاسخ داد: بلی.  
مولانا: ولی من از این موضوع اطلاع نداشتم!  
ـ حال که فهمیدی برای من شراب مهیا کن.  
ـ در این موقع شب، شراب از کجا بیابم؟!  
ـ به یکی از خدمتکارانت بگو برود و تهیه کند.  
- با این کار آبرو و حیثیتم بین خدمتکاران از بین خواهد رفت.  
- پس خودت برو و شراب خریداری کن.  
  
- در این شهر همه مرا می شناسند، چگونه به محله نصاری نشین بروم و شراب بخرم؟!  
ـ اگر به من ارادت داری باید وسیله راحتی مرا هم فراهم کنی، چون من شب ها بدون شراب نه می توانم غذا بخورم ،نه صحبت کنم و نه بخوابم.  
  
مولوی به دلیل ارادتی که به شمس داشت خرقه ای به دوش انداخت، شیشه ای بزرگ زیر آن پنهان کرد و به سمت محله نصاری نشین راه افتاد.  
  
تا قبل از ورود او به محله مذکور کسی نسبت به مولوی کنجکاوی نمی کرد، اما همین که وارد آنجا شد مردم حیرت کردند و به تعقیب وی پرداختند. آنها دیدند که مولوی داخل میکده ای شد و شیشه ای شراب خریداری نمود و پس از پنهان نمودن آن از میکده خارج شد.  
  
مولوی هنوز از محله مسیحیان خارج نشده بود که گروهی از مسلمانان ساکن آنجا، در قفایش به راه افتادند و لحظه به لحظه بر تعدادشان افزوده شد تا این که مولوی به جلوی مسجدی که خود امام جماعت آن بود و مردم همه روزه در آن به او اقتدا می کردند رسید. در این حال یکی از رقیبان مولوی که در جمعیت حضور داشت فریاد زد: ”ای مردم! شیخ جلاالدین که هر روز هنگام نماز به او اقتدا می کنید به محله نصاری نشین رفته و شراب خریداری نموده است.” آن مرد این را گفت و خرقه را از دوش مولوی کشید. چشم مردم به شیشه افتاد. مرد ادامه داد: ”این منافق که ادعای زهد می کند و به او اقتدا می کنید، اکنون شراب خریداری نموده و با خود به خانه میبرد! ” سپس بر صورت مولانا آب دهان انداخت و طوری بر سرش زد که دستار از سرش باز شد و بر گردنش افتاد. زمانی که مردم این صحنه را دیدند و به ویژه زمانی که مولوی را در حال انفعال و سکوت مشاهده نمودند، یقین پیدا کردند که مولوی یک عمر آنها را با لباس زهد و تقوای دروغین فریب داده و درنتیجه خود را آماده کردند که به او حمله کنند و چه بسا به قتلش رسانند.در این هنگام شمس از راه رسید و فریاد زد: ”ای مردم بی حیا! شرم نمیکنید که به مردی متدین و فقیه تهمت شرابخواری می زنید، این شیشه که می بینید حاوی سرکه است زیرا که هرروز آن را با غذای خود تناول می کند.”  
  
رقیب مولوی فریاد زد: ”این سرکه نیست بلکه شراب است.”  
  
شمس در شیشه را باز کرد و در کف دست همه ی مردم از جمله آن رقیب قدری از محتویات شیشه ریخت و بر همگان ثابت شد که درون شیشه چیزی جز سرکه نیست.رقیب مولوی بر سر خود کوبید و خود را به پای مولوی انداخت، دیگران هم دست های او را بوسیدند و متفرق شدند.  
  
آنگاه مولوی از شمس پرسید: برای چه امشب مرا دچار این فاجعه نمودی و مجبورم کردی تا به آبرو و حیثیتم چوب حراج بزنم؟ شمس گفت: برای این که بدانی آنچه که به آن می نازی جز یک سراب نیست، تو فکر می کردی که احترام یک مشت عوام برای تو سرمایه ای ابدی است، در حالی که خود دیدی، با تصور یک شیشه شراب همه ی آن از بین رفت و آب دهان به صورتت انداختند و بر فرقت کوبیدند و چه بسا تو را به قتل می رساندند. سرمایه ی تو همین بود که امشب دیدی و در یک لحظه بر باد رفت. پس به چیزی متکی باش که با مرور زمان و تغییر اوضاع از بین نرود.  
  

* * *

پی نوشت: متاسفانه منبع و نویسنده ی این مطلب مشخص نیست.