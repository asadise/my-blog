---
layout: post
title: فیسبوک، خوب یا بد؟
author: مرتضی اسدی
tags:
- Morteza-Asadi
- مرتضی-اسدی
- اینترنت
redirect_from: 
  - /2013/08/facebook-good-or-bad.html
---
این روزها شبکه‌های اجتماعی در دنیای اینترنت رونق زیادی پیدا کرده‌اند. شبکه‌های اجتماعی نظیر فیسبوک و توییتر به سرعت درحال پیشرفت اند. برای نمونه فیسبوک که چند سالی از تاسیس آن نمی‌گذرد، امروزه حدود ۱,۰۰۰,۰۰۰,۰۰۰ (یک میلیارد) نفر عضو دارد. این روزها حتی اگر یک برنامه‌ی تلوزیونی را تماشا کنید، در گوشه و کنار تصویر، آدرس صفحه‌ی فیسبوک آن برنامه را خواهید دید.

احتمالا خود شما و بسیاری از دوستان شما نیز در فیسبوک و یا سایر شبکه‌ی اجتماعی عضو هستید. اما سوال مهم اینجاست که آیا گذراندن وقت در شبکه‌های اجتماعی مفید است؟ در این مقاله سعی داریم تا پاسخی به این پرسش بیابیم...

در سال‌های گذشته (به‌خصوص اوایل دهه ۸۰ شمسی)، وب پارسی بیشتر با وبلاگ‌هایش شهرت داشت. وبلاگ‌هایی که اکثرا در پرشین‌بلاگ یا بلاگفا ایجاد شده بودند و با همه‌ی کمی‌ها و کاستی‌های این سرویس‌ها از جمله نبود فضایی برای آپلود فایل و... سعی در نوشتن مطالب جدید داشتند. البته در این میان وبلاگ‌های زرد هم تعداد قابل توجهی داشتند، وبلاگ‌هایی که در دزدی مطالب سایرین پیشتاز بودند و فقط به فکر بازدیدکننده بیشتر بودند... اما در ۳-۲ سال گذشته، با رونق گرفتن شبکه‌های اجتماعی‌ای به‌خصوص فیسبوک قضیه فرق کرد. بسیاری از افراد در فیسبوک اکانت ساختند و به جمع دوستانشان در این شبکه اجتماعی پیوستند.

ارتباط با دوستان از طریق شبکه‌های مجازی می‌تواند بسیار لذت‌بخش و در عین حال ساده باشد؛ به عنوان مثال اگر شما در تعطیلات به مسافرت رفته باشید و پس از بازگشت، عکس‌هایی از این سفر را در فیسبوک با دوستانتان به اشتراک بگذارید، مشاهده و نظردهی برای شما و دوستانتان، بسیار جالب‌تر و راحت‌تر از حالتی است که بخواهید این عکس‌ها را با یک ایمیل به دوستانتان فرستاده و آن‌ها نظرشان را در جواب این ایمیل بفرستند. اما باید توجه نمود که این ارتباطات مجازی جایگزین ارتباطات واقعی و فیزیکی شما با دوستانتان نشود و در جهت تقویت و بهبود ارتباط واقعی شما باشد.

یکی از امکانات دیگر فیسبوک که بسیار جذاب است، Appها و بازی‌های آن هستند. اما این امکانات می‌تواند به ابزاری برای دزدیدن اطلاعات شخصی شما بدل شود! چگونه؟ برای استفاده بعضی از این Appها باید اجازه دسترسی به اطلاعات شخصی‌تان، عکس‌های‌تان یا چیزهایی از این دست را به آن‌ها بدهید، حال تصور کنید که مالک آن App زیاد اهل حریم خصوصی نباشد و عکس‌ها و اطلاعات شا را برای مقاصد خاصی استفاده کند و یا در حالت ساده‌تر، با دسترسی به اطلاعات شخضی شما بتواند اکانت‌های شما را هک کند (یکی از شایع‌ترین آن‌ها، یافتن پاسخ پرسش‌های امنیتی قسمت فراموشی پسورد ایمیل‌ها با استفاده از این اطلاعات شخصی شماست).

از زاویه‌ای دیگر، فیسبوک می‌تواند به دشمن وقت شما بدل شود؛ خیلی از افراد صفحات زیادی را در فیسبوک Like می‌کنند و ساعات زیادی از روزشان را صرف خواندن مطالب این صفحات می‌نمایند، متاسفانه اکثر این صفحات محتوایی زرد دارند، بدین معنی که مدیران این صفحات فقط به دنبال جمع کردن Like هستند و مطالب این صفحات هم معمولا غیرمفید و به‌دردنخور است.

حال وقت پاسخ به سوال ابتدای این نوشته است: به‌طورکلی گذراندن وقت در شبکه‌های اجتماعی مفید می‌تواند سودمند و مفید باشد اگر با آگاهی و مدیریت زمان انجام شود. البته این تنها پاسخ داده شده به این سوال نیست، ممکن است شما پاسخی متفاوت به این پرسش داشته باشید، خوشحال می‌شوم که آن پاسخ را در قسمت نظرات بنویسید.