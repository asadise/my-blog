---
layout: post
title: شبکه‌های تازه تاسیس
author: مرتضی اسدی
tags:
- دلنوشت
- مرتضی-اسدی
- Morteza-Asadi
redirect_from: 
  - /2013/10/the-newly-established-TV-networks.html
---
  

شبکه نسیم در روز ۱۵ مهر راه‌اندازی شد. شبکه نسیم در حال حاضر، آخرین شبکه‌ی افتتاح شده صدا و سیماست که مخفف ۴ کلمه‌ی نشاط، سرگرمی، یادها و مسابقه است.محوریت برنامه‌های این شبکه موضوع طنز است و بالطبع مخاطبان این شبکه نیز طیف گسترده‌ای را شامل می‌شوند. طیفی شامل فرهنگ‌های مختلف، اقشار گوناگون جامعه، رده‌های سنی مختلف و… این نکته نیز حائز اهمیت است که هرچه شبکه‌های تلویزیون متنوع‌تر باشد مخاطبان بیشتری را جذب می‌کند و همچنین تخصصی شدن شبکه‌های تلویزیونی، صداوسیما را یک گام به رفع نیازهای مخاطبان نزدیک‌تر می‌کند. اما یک سوال در اینجا مطرح می‌شود: آیا صرفا افتتاح و راه‌اندازی یک شبکه بدون ساخت برنامه‌های متناسب با هدف آن، کافی است؟


اگر دو یا سه دهه‌ی گذشته را در نظر بگیریم، تلویزیون شامل شبکه ۱ و شبکه ۲ بود و مخاطبان تلویزیون هم به همین دو کانال راضی بودند. بعدها با آمدن شبکه ۳(شبکه جوان)، شبکه ۴(شبکه فرهیختگان) و شبکه ۵ (شبکه تهران)، تعداد کانال‌های تلویزیون به عدد ۵ رسید و درنهایت در تاریخ ۲ آبان سال ۱۳۷۸ شبکه خبر به‌طور آزمایشی فعالیت خود را شروع کرد. این شبکه با هدف اطلاع‌رسانی و پخش ۲۴ساعته خبر طراحی و آغاز شد. این شبکه در همان ابتدا مخاطبان خود را پیدا کرد.

اما چیزی حدود ۱۰ سال شبکه‌ای به جمع شبکه‌های سیما اضافه نشد و در سال‌های اخیر شبکه‌های مختلف همچون مستند، آموزش، شما، بازار، نمایش، پویا، سلامت، تماشا و… به سرعت و پشت سرهم راه‌اندازی شدند.

از این تاریخچه که بگذریم، ایراد بیشتر شبکه‌های تازه تاسیس، پخش برنامه‌های تکراری است که بارها از شبکه‌های اصلی تلویزیون پخش شده و این امر باعث دلزدگی مخاطبان می‌شود. همچنین اکثر برنامه‌های ساخته شده برای این شبکه‌ها، حالتی شتاب‌زده و دم‌دستی دارند که دومین ایراد این شبکه‌ها محسوب می‌شود. به نظر می‌رسد که این مشکلات ناشی از کمبود بودجه‌ای است که این روزها دامنگیر تلویزیون شده‌است و شبکه‌های مختلف تلویزیون دچار مشکلات مالی هستند.

کمبود بودجه‌ای که باعث می‌شود مسئولان و طراحان این شبکه‌ها از هدف اولیه خودشان دور بمانند و شبکه‌های تخصصی افتتاح شوند، بدون اینکه مخاطب‌های زیادی داشته باشند. شاید بهتر باشد که راه‌اندازی شبکه‌های تخصصی با تأمل بیشتری صورت بگیرد.

  
با اقتباس از [این](http://hamshahrionline.ir/details/236082){:rel="nofollow"} مطلب سایت همشهری