---
layout: post
title: نگاهی به فیلم سینمایی بادیگارد
author: مرتضی اسدی
tags:
- نقد-فیلم-بادیگارد-حاتمی-کیا
- معرفی-فیلم
- خلاصه-فیلم-بادیگارد-حاتمی-کیا
- مرتضی-اسدی
- نقد-فیلم
- Morteza-Asadi
redirect_from: 
  - /2016/04/Bodyguard-by-Ebrahim-Hatamikia.html
---
فیلم سینمایی «بادیگارد» هجدهمین اثر ابراهیم حاتمی‌کیاست و هم‌اکنون در حال اکران در سینماهای کشور است. این فیلم سینمایی تاکنون توانسته اقبال عمومی و فروش خوبی کسب کند. من این فیلم را هفته‌ی گذشته دیدم و قصد دارم اندکی درباره آن بنویسم.
ابتدا اجازه دهید که خلاصه داستان این فیلم را از زبان من بخوانید:

> این فیلم به روایت چند روز از زندگی یک بادیگارد (محافظ) باتجربه می‌پردازد که چندین دهه به محافظت از شخصیت‌های سیاسی پرداخته است و حال محافظ معاون رئیس جمهور است و همراه او سفری به یکی از استان‌های مرزی دارد؛ در این سفر یک عامل انتحاری قصد ترور شخصیت سیاسی مذکور را می‌کند که بادیگارد داستان با واکنش به موقع، عامل انتحاری را از پای درمی‌آورد اما فرد دیگری که از دور شاهد ماجراست، انفجار را کامل می‌کند. در نهایت شخصیت سیاسی به شدت زخمی شده و شماری از مردم محلی نیز کشته می‌شوند. از آنجایی که شخصیت سیاسی زنده مانده است؛ واکنش‌ها به این اتفاق مثبت بوده و حتی بحث دادن نشان افتخار به بادیگارد داستان نیز مطرح می‌شود. اما بادیگارد اصلا از این موضوع خوشحال نیست و خود را عامل مرگ مردم بی‌گناه می‌داند. این عذاب وجدان باعث می‌شود که او دیگر نخواهد محافظ شخصیت‌های سیاسی باشد؛ در ادامه با درخواست او موافقت شده و او محافظ یک شخصیت علمی می‌شود. درنهایت شخصیت سیاسی مذکور به علت شدت جراحات وارده می‌میرد؛ با مرگ او سوء ظن‌ها به بادیگارد داستان شدت گرفته و با بازسازی صحنه ترور این طور نتیجه گرفته می‌شود که بادیگارد، شخصیت سیاسی را سپر خود قرار داده و باعث مرگ او شده است؛ درحالی که باید خود را فدای شخصیت سیاسی می‌کرد. بادیگارد متهم به خیانت شده و از کار تعلیق می‌شود؛ اما هیچ اعتراضی نمی‌کند. در سکانس پایانی فیلم نیز بادیگارد داستان با اینکه از کار تعلیق شده است، شخصیت علمی را از یک ترور نجات داده ولی خودش کشته می‌شود.

اما نکات قابل توجه، درباره‌ی این فیلم سینمایی (از نگاه من) موارد زیر را شامل می‌شود:

*   پیش از هر چیز بایستی به بازی پرویز پرستویی در نقش اول اشاره کرد که با بازی زیبا و تحسین برانگیز خود به این فیلم جذابیت خاصی داده است و شاید اگر به جای او، بازیگر دیگری انتخاب می‌گردید؛ فیلم چندان جالب نمی‌شد.
*   از نکته‌های جالب داستان این فیلم، می‌توان به ظرافت در تعبیر عبارت "از عرش به فرش آمدن" توجه کرد؛ اینکه فردی که تا دیروز به عنوان یک قهرمان مطرح می‌شد، به ناگاه به عنوان یک خائن تلقی می‌شود. نشان افتخار  دیروز در مقابل اتهام به خیانت و تعلیق از کار امروز؛ و این نکته به خوبی در داستان مورد توجه قرار گرفته است.
*   همچنین از نکته‌های مثبت فیلم، استفاده مناسب از موسیقی متن در فیلم و جلوه‌های ویژه‌ی حرفه‌ای و قابل توجه در صحنه‌های اکشن فیلم است که همه در جای درست و به صورت حرفه‌ای مورد بهره‌برداری قرار گرفته‌اند؛ بطور خلاصه می‌توان گفت: کارگردانی این اثر در سطح قابل قبولی بوده است.
*   از نکات قابل تامل درباره‌ی این فیلم سینمایی می‌توان به تبلیغات گسترده آن اشاره کرد که از رسانه‌ی ملی تا ایستگاه‌های متروی پایتخت را شامل شده است؛ این در حالی است که سایر فیلم‌های سینمایی‌ای که در نوروز اکران شدند از این امکانات بی‌بهره بودند.
*   و نکته‌ی آخر نیز درباره‌ی امکاناتی است که حاتمی‌کیا در ساخت فیلم‌هایش از آن‌ها برخوردار است. وی که معمولا گلایه‌های زیادی از دنیای سینما دارد، اما در عمل جزء کارگردان‌هایی است که امکانات کافی و مناسب در اختیارش قرار دارد تا فیلم‌های خوب بسازد؛ امکاناتی که در اختیار سایر کارگردانان خلاق و بااستعداد قرار ندارد.

آیا شما این فیلم را دیده‌اید؟ آن را چظور ارزیابی می‌کنید؟ خوشحال می‌شوم که نظرات خود را درباره‌ی این فیلم سینمایی، با من و سایر خوانندگان این نوشته، از طریق ارسال نظر به اشتراک بگذارید.