---
layout: post
title: راهکارهایی برای مدیریت زمان در شبکه‌های اجتماعی
author: مرتضی اسدی
tags:
- مرتضی-اسدی
- اینترنت
- ترفند-مدیریت-زمان
- اتلاف-وقت-تلگرام
- اتلاف-وقت-اینستاگرام
---

شبکه‌های اجتماعی (یا به تعبیر برخی، فضای مجازی) این روزهابه عضو جدایی‌ناپذیر از زندگی ما تبدیل شده‌اند، هریک از ما، روزانه زمانی از چند دقیقه تا چند ساعت را در آنها سپری می‌کنیم؛ اما برخی از ما ممکن است این صرف وقت در شبکه‌های اجتماعی به نوعی اتلاف وقت بدانیم. اگر الان در حال خواندن این نوشته هستید، احتمالا از مدت زمانی که برای شبکه‌های اجتماعی صرف می‌کنید ناراضی هستید. در این نوشته من سعی می‌کنم چند راهکار برای مدیریت وقت در شبکه‌های اجتماعی که خودم استفاده کرده‌ام و برایم مفید بوده است را با شما به اشتراک بگذارم.



**چه کار کنم که تلگرام کمتر وقتم را بگیرد؟**

به طور کلی، زمانی که ما در تلگرام صرف می‌کنیم بیشتر یا صرف خواندن مطالب کانال‌های تلگرام می‌شود و یا صرف خواندن پیام‌های گروه‌های تلگرامی. در خصوص کانال‌ای تلگرامی چیزیی که واضح است این است که هر چه شما در کانال‌های بیشتری عضو باشید،‌احتمالا زمانی که باید صرف کنید تا مطالب آنها را بخوانید بیشتر خواهد بود. از آنجایی که اکثر کانالهای تلگرام محتوا ایجاد نمی‌کنند و به کپی و پیست مطالب از کانالهای دیگر و توییتر مشغولند، نیازی نیست که آنها را دنبال کنید، تنها چند کانال که محتوا تولید می‌کنند را دبال کرده و از بقیه کانال‌هایی که عمدتا محتوای زرد دارند خارج شوید.
یکی دیگر از مواردی که شما را به سمت خواندن مطالب گروه/کانال سوق می‌دهد نوتیفیکیشن‌ها (اعلان‌ها) تلگرام هستند، بنابراین راه‌حل اولیه برای مقابله با این مورد، بی‌صدا کردن (Mute) کانالها و گروهاست؛ با این کار شما انتخاب می‌کنید به جای آنکه با نوتیفیکیشن مطلب جدید کانال/گروه به خواندن مطالب بپردازید، هر وقت زمان کافی داشتید تلگرام را باز کنید و به سراغ مطالب آن کانال/گروه مورد نظر بروید. راهکار دومی که به نظر من جالب است، این است که‌ کلا از کانال مورد نظر افت بدهید و فقط لینک آن کانال را به صورت @نام‌آن‌کانال در پیام‌های ذخیره شد نگهداری کنید، با این کار صفحه اصلی تلگرام شما هم دیگر شلوغ نخواهد بود و شما فرصت بیشتری دارید که فقط به مطالب و چت‌های مهم خود بپردازید.


**چه کار کنم که اینستاگرام کمتر وقتم را بگیرد؟**

از آنجایی که در اینستاگرام فقط تصویر به اشتراک گذاشته می‌شود،‌بنابراین لازم نیست دیگر حتی زحمت خواندن چیزی را هم به خودمان بدهیم و فقط با اسکرول کردن، پُست‌های جدید را ببینیم و همین ویژگی باعث می‌شود که ساعت‌ها در اینستاگرام گشت و گذار کنیم،‌بی آنکه متوجه گذر زمان شده باشیم.
یک راه‌حل برای این مشکل بازنگری لیست افرادی است که دنبال می‌کنیم،‌ به یاد داشته باشید که دنبال کردن سلبریتی‌ها و افراد مشهور مساوی است با اتلاف وقت بیشتر؛ استفاده از اینستاگرام به عنوان ابزاری برای ارتباط با دوستان، نسبت به استفاده از اینستاگرام برای دنبال کردن اخبار و رویدادهای افراد مشهور (سلبریتی‌ها) خیلی جالب‌تر خواهد بود و به مراتب وقت کمتری نیز از ما می‌گیرد؛ یک جمله معروف وجود دارد که می‌گوید: سلبریتی موجودی است که بود یا نبود او در زندگی ما کمترین تاثیری ندارد؛ اما بود یا نبود ما در زندگی او بسیار حیاتی خواهد بود.


**چه کار کنم که توییتر کمتر وقتم را بگیرد؟**

چند سالی است که توییتر به شبکه‌ی اجتماعی پرطرفدار بین ایرانیان تبدیل شده است، از افراد عادی گرفته تا شخصیت‌های سیاسی که اخیرا اظهارنظرهایشان را در این فضا در قالب توییت می‌نویسند. در توییتر، خواندن یک توییت به خاطر ویژگی‌ تعداد کاراکتر محدود (۲۸۰ کاراکتر) وقت زیادی از ما نمی‌گیرد،‌ اما اگر حساب‌های زیادی را دنبال کنیم، تمام پاسخ‌ها به هر توییت را بخوانیم و در تایم‌لاین‌مان، رشته توییت (#رشتو) فراوان باشد،‌آن موقع است که توییتر به دشمن وقت و زمان ما تبدیل می‌شود. یکی دیگر از چیزهایی که وقت زیادی از ما در توییتر می‌گیرد، توییت‌های پیشنهادی توییتر براساس فعالیت‌های‌مان در توییتر است،‌بدین صورت که شما در تایملاین‌تان توییت‌هایی از حساب‌های دیگر (که آنها را دنبال نمی‌کنید) می‌بینید.
یکی از راه‌های کاهش وقت در توییتر ساخت یک لیست است، بدین صورت که چند حساب که توییت‌هایشان برای شما مهم است را در یک لیست توییتری اضافه کنید، بدین صورت می‌توانید حتی بدون وارد شدن (لاگین کردن) در توییتر و از طریق یک مرورگر به این لیست دسترسی داشته باشید، حتی سرویس‌های آنلاینی وجود دارند که می‌توانند این لیست توییتری را به خوراک RSS تبدیل کنند. 


**چه کار کنم که خواندن وبلاگ‌ها کمتر وقتم را بگیرد؟**

اگر شما از آن دسته از کسانی هستید که نوشته‌های وبلاگ‌های مختلف را دنبال می‌کنید و هر روز برای خواندن نوشته‌های جدید به آن‌ها سر می‌زنی، استفاده از سایت [Feedly](https://feedly.com/){:rel="nofollow"} را به شما توصیه می‌کنم، در این سایت شما می‌توانید دسته‌بندی‌های مختلف ایجاد کنید و وبلاگ‌هایی را که مطالعه می‌کنید (از طریق وارد کردن آدرس وبلاگ) به دسته‌بندی‌های مورد نظر اضافه کنید. با این کار هر وقت که شما به سایت feedly سر می‌زنید، به صورت خودکار نوشته‌های جدید از تمام ویلاگ‌ها (با یک فرمت خیلی مناسب برای مطالعه) برای شما لیست می‌شود.


آیا شما از ترفندهای دیگری برای کاهش وقت در شبکه‌های اجتماعی استفاده می‌کنید؟ خوشحال می‌شوم که آنها را از طریق ارسال نظر با من و سایر خوانندگان این نوشته به اشتراک بگذارید.




